Liverpool FC – w obronie mistrzowskiego tytułu. 

Urodziłem się rok po tym, jak Liverpool po raz ostatni zdołał obronić mistrzostwo Anglii. Drużyna prowadzona przez Boba Paisleya sięgała po tytuł trzykrotnie z rzędu w pierwszej połowie lat '80. XX wieku. Tamte czasy to była ostatnia era dominacji, w której The Reds rządzili ligą - 10 tytułów na 15 możliwych w latach 1976-1990. Połowa całego dorobku bycia najlepszą ekipą w Anglii w całej ponad 130-letniej historii Liverpool FC przypada na te lata. Lata, których ja nie mogę pamiętać bo nie było mnie na świecie. Historia, która od tamtej pory już się nie powtórzyła. Czy tym razem może być inaczej?

Najbardziej, najwięcej, najdłużej.

Od momentu powstania Premier League w 1992 roku Liverpool zdobył tylko dwa tytuły mistrzowskie.
Pierwszy — po trzydziestoletnim oczekiwaniu, drugi – w ubiegłym sezonie.
Teraz zespół Arne Slota stanął przed wyzwaniem, które w tej lidze udaje się ostatnio tylko w Manchesterze. Po zdobyciu tytułu w debiutanckim sezonie, po wydaniu rekordowej sumy na transfery, zaczęto mówić o początku nowej ery Liverpool FC pod wodzą holenderskiego szkoleniowca. 

Miodowy Miesiąc.

Pierwsze tygodnie? Bajkowe:

4:2 z Bournemouth:
3:2 w Newcastle po golu w końcówce,
1:0 z Arsenalem - strzał życia Szoboszlaia,
2:1 z Burnley - euforia po oblężeniu twierdzy,
3:2 z Atletico Madryt - Diego Simeone, kłóci się z kibicem i ląduje poza ławką,
2:1 w derbach z Evertonem w których nikt nikogo nie połamał i obyło się bez większych dramatów. 
2:1 z Southampton w Pucharze Ligi zwanym pucharem Mickey Mouse

Siedem meczów – siedem zwycięstw z rzędu. Liverpool był jak kocur, który zawsze spada na cztery łapy.
Szczęście sprzyjało The Reds, a momenty słabości kończyły się happy endem.
Dramatyczne gole w ostatnich minutach, euforia na trybunach, Slot na ławce z tym swoim stoickim uśmiechem.
Media pisały o „Slot Time”, w oczywistej analogii do legendarnego Fergie Time sir Alexa Fergusona. Tak rodzą się mity. Tak zaczyna się opowieść o drużynie, która potrafi przetrwać wszystko. Wydawało się, że ten zespół jest gotów, by nie tylko bronić tytułu, ale i zbudować nową narrację.

Na Anfield panował nastrój euforii, po siedmiu zwycięstwach z rzędu we wszystkich rozgrywkach i komplecie punktów w Premier League kibice mieli prawo czuć, że to może być początek czegoś wielkiego. Liverpool zasiadał na szczycie tabeli.

Lepsze wrogiem dobrego

Jednak pod powierzchnią tej bajki już coś się tliło.
Wirtz – najdroższy piłkarz w historii zawodników z niemieckim paszportem – nie mógł złapać rytmu.
Isak – po transferowej telenoweli, w której sam był głównym scenarzystą – wyglądał, jakby jego głowa wciąż była w okresie przygotowawczym, który się nie odbył. Kerkez – miał być następcą Robertsona, ale to „stary” Andy pokazuje młodemu Węgrowi, że jeszcze sporo przed nim. Szkoda, że stary Mo Salah mocno spuścił z tonu. Czyżby mieli rację ci, którzy niekoniecznie chcieli przedłużenia kontraktu z królem Egiptu? Czas pokaże. Z nowych nabytków: Frimpong - jak grał to wyglądał na przysłowiowego jeźdzca bez głowy - dużo wiatru, mało konkretów. Teraz kontuzja wykluczyła go ze składu. Najlepszy transfer? Hugo Ekitike. Pewny, skuteczny, gotowy do rozegrania piłki w środku pola. Po prostu robi swoje. No, może raz odcięło mu prąd, gdy po golu ściągnął koszulkę i zobaczył czerwoną kartkę. Ale kto by pamiętał takie drobiazgi, gdy chłopak daje bramki i energię, której brakuję pozostałym.
Jak już jesteśmy przy piłkarzach. W tej beczce dziegciu mamy też trochę miodu. Dominik Szoboszlai i Ryan Gravenberch prezentują na boisku najlepsze wersję samych siebie. Van Dijk trzyma poziom, Konate też jakby popełnia mniej błędów. Bramkarz z Gruzji, który zastępuje etatowego Brazylijczyka też jest dobry w swoim fachu - łapie co trzeba, dobrze rozgrywa piłkę nogami. 

Miesiąc chaosu

Z euforii do paniki droga jest krótka i stroma. Liverpool wpadł w turbulencje. Przez miesiąc nie potrafił znaleźć wyjścia z zakrętu. Crystal Palace (1:2) – pierwszy policzek.
Cios zadany w ostatniej akcji meczu – gola w 96. minucie strzela wychowanek Arsenalu, Eddie Nketiah.
Gorzki smak niczym zimna herbata z dnia poprzedniego. Potem przyszła Stambułska noc z Galatasaray (0:1) – więcej pytań niż przyjemności z gry. Chelsea (1:2) – kolejna wycieczka do Londynu i kolejna porażka.
Brentford (2:3) – deja vu.
A na deser – setny mecz z Manchesterem United na Anfield.
Jubileusz, który zamienił się w lament.
1:2, Maguire bohaterem.
Slot siedzi, notuje, ale wygląda, jakby pisał list pożegnalny do samego siebie.

Przeklęty Londyn.

Chelsea, Palace, Brentford – trzy mecze, trzy porażki. W tym ostatnim szczególnie bolało.
Jordan Henderson, dawny kapitan i symbol mistrzowskiego LFC, dziś w barwach Pszczół.
A w bramce Caoimhin Kelleher, były rezerwowy Liverpoolu, który musiał odejść, by wreszcie zacząć grać.
Jakby los ułożył tę scenę specjalnie.
Dawni żołnierze Kloppa pokazali Slotowi, czym jest walka o każdy metr.
Holender na ławce wyglądał na człowieka, który gubi rytm.
Zmiany wyglądały jak akty desperacji, a nie plan.
Drużyna grała zrywami, jakby sama nie wiedziała, co jeszcze potrafi. Reakcje spóźnione, gesty nerwowe.
Liverpool z mistrza przeistoczył się w zespół, który nie wie, jak reagować na własne błędy.
To był miesiąc, w którym Slot po raz pierwszy musiał spojrzeć w lustro i zadać sobie pytanie: czy to jeszcze przejściowe kłopoty, czy już początek poważniejszego problemu?

Od euforii do paniki

Na Anfield nikt nie używa słowa „kryzys”, ale kibice czują go w powietrzu.
Jeszcze niedawno mówiono o drugiej młodości drużyny, teraz mówi się o braku charakteru.
Slot ma materiał, ma ludzi, ma budżet – ale w tej lidze to za mało.
Tu liczy się ciągłość, chemia i instynkt, a tego wszystkiego w Liverpoolu nagle zabrakło.

To był miesiąc, w którym balonik pękł, a wraz z nim zniknęła iluzja, że mistrzowski tytuł można obronić samym nazwiskiem i entuzjazmem.
Teraz pozostało jedno pytanie: czy Slot potrafi ugasić pożar, zanim zacznie się palić szatnia?

Okres 27.09–29.10 to czas gwałtownego tąpnięcia po euforii.
Na bazie wyników i narracji wychodzi nam:

porażka z Crystal Palace (1:2)

przegrana w Stambule z Galatasaray (0:1)

uległość na Stamford Bridge z Chelsea (1:2)

kolejna porażka na Anfield, tym razem z Manchesterem United (1:2)

eksplozja (chwilowa ulga) – 5:1 z Eintrachtem - ale to tylko średniak z Bundesligi

powrót do ligowej szarzyzny – porażka z Brentford (2:3)

blamaż w EFL Cup – 0:3 z Crystal Palace, skład eksperytmentalny, Slot jakby chciał skrócić kalendarz rozgrywek.

To nie był „dołek formy”. To była seria ciosów, które zmiotły narrację o mistrzowskiej stabilności.


Wszystko albo nic

Kiedy spojrzeć na kalendarz, trudno oprzeć się wrażeniu, że Liverpool w tym sezonie żyje w rytmie sinusoidy.
Upadki są bolesne, a powroty były spektakularne i miały swoją dramaturgię jak z najlepszych filmów akcji.

Po październikowym chaosie przyszły dwa mecze, które przypomniały, dlaczego ta drużyna wciąż może bronić tytułu.

Najpierw Aston Villa (2:0) – rywal, który tydzień wcześniej ograł Manchester City i miał serię pięciu zwycięstw z rzędu.
Slot wystawił niemal optymalny skład, bez eksperymentów.
Nie było fajerwerków, ale była kontrola.
Pierwszy raz od dłuższego czasu widać było zespół, który wie, co robi. Znamienne jest to, że Slot w całym meczu dokonał tylko jednej zmiany z ławki. Gdzie w poprzednich meczach wykorzystywał maksymalną ilość wejść zawodników rezerwowych.
Wbrew medialnym narracjom – Liverpool nie musiał błyszczeć, żeby wygrać.
Wystarczyło, że przestał sam sobie szkodzić.

Królewski pokłon

Potem przyszła Liga Mistrzów i Real Madryt.
Nie było zemsty, nie było spektaklu.
Była dominacja.
Madryt nie miał nic do powiedzenia – przez dziewięćdziesiąt minut wyglądał jak zespół, który przyjechał na stadion, o którym za dużo słyszał.
Slot, gdyby mógł to chętnie by milczał po tym meczu. Wynik i przebieg spotkania mówił za niego. Real w drugiej połowie nie oddał żadnego celnego strzału na bramkę The Reds. Więcej mówiło się o zachowaniu kibiców w stosunku do swojej niedawnej gwiazdy, która zdecydowała się na darmowe odejście do Madrytu niż o grze Mbappe czy Viniciusa Juniora. 

W niedzielę wszystko się znów na chwilę wyzeruje.
City kontra Liverpool – mecz, który urasta do rangi symbolu tej rundy.
Nie tylko o punkty, ale o głowy, o przekonanie, że chaos da się ujarzmić.

Jurgen Klopp kiedyś powiedział o swoich piłkarzach: „mentalne potwory”.
Zobaczymy, czy Arne Slot ma w szatni choć kilku z nich.
Bo ten sezon przypomina kabel pod napięciem – wszystko może się jeszcze zapalić.

Epilog

W północnym Londynie Arsenal gra jak maszyna – gole po stałych fragmentach, zero strat z tyłu, wszystko dopięte i chłodne jak plan na rzuty rożne ekipy Artety. 

Chłodna głowa i ciepły stołek. W szóstym sezonie „ufania procesowi” wypadałoby w końcu coś wygrać – bo niestety, można się z tym nie zgadzać, ale to zdobywane trofea, jak nic innego najlepiej piszą historię. Na razie Arteta stworzył kilka dobrych wersetów do średniej piosenki. 
Wyścig o tytuł dopiero się zaczyna. Do rozegrania pozostało co najmniej jeszcze kilka aktów. 
